<strong>ЉУБОМИР МАЏАР [1]</strong>

<strong>Пошаст претераног државног интервенисања</strong>

<!--more-->
<p style="text-align: right;" align="right"><i>Људи оскудног знања никада неће бити за либерално схватање света, јер у таквом свету се пролази по резултатима, а не према дипломи, припадности клану или послушности.</i></p>
<p style="text-align: right;" align="right"><strong>Мирослав Прокопијевић</strong></p>
Према, разуме се, строго субјективном утиску аутора овог текста, Катић се видно издваја из круга економиста који су окупљени око парадигматске платформе АЛ (антилибералне: прим. Н. С.) и ангажовани на њеном развијању и ширењу у овдашњем професионалном окружењу. Он се у односу на друге издваја својом јасноћом и ефектношћу свог стила и аналитичког приступа. Много је експлицитнији у својим опредељењима на тачкама где се јављају алтернативе, показује натпросечну <i>спремност</i> (која не мора бити исто што и ефективни учинак) да своје тврдње пропрати једнако јасном аргументацијом, успева своје ставове у допадљивој мери да изнијансира у односу на алтернативне или супротстављене, демонстрира лепу обавештеност о схватањима и сазнајним новинама у широј међународној јавности и своје налазе везане за овдашњу економску стварност уткива посве уочљиво у спознаје о привредним односима и тенденцијама у ширем међународном окружењу. Све то чини га посебно занимљивим и у много чему апартним у односу на делатнике привржене концепцијском оквиру типичним за антилиберална гледања, а у исти мах га легитимише као аутора чији професионални рад вреди пратити. Ако се, међутим, стекне утисак да су ове оцене контрадикторне полемичким побијањима многих његових налаза и одбацивањима немалог броја његових оцена, онда се треба сетити да је противречност великим делом разрешена узимањем у обзир јасно подвучене околности да је он издвојен као особито маркантна личност не генерално, тј. не у професији као целини, него само у редовима АЛ, што ће рећи у редовима делатника који се у субјективну перцепцију овог писца никада нису дубоко урезивали. У наставку ће бити коментарисани његови новији налази садржани у недавно публикованом раду објављеном у скорашњем зборнику АЕН (2013) и два његова нешто раније обнародована текста у <i>Српској новој политичкој мисли</i> (2008, 2010). Ти текстови су за њега сасвим репрезентативни: садрже његове прецизно формулисане али и тврдо, веома тврдо интониране дијагнозе привредне стварности овде и у свету, као и квалификације интелектуалних токова који ту стварност прате и манифестују се као покушаји и напори да се она разуме и што потпуније протумачи.

<strong>9. 2. 1. 1. ДУБИНА КРИЗЕ И КЕЈНЗИЈАНСКА ПОЛИТИКА КАО ЈЕДИНА ОПЦИЈА У ЊЕНОМ СУЗБИЈАЊУ</strong>

О кризи чији су први симптоми избили 2007, а у пуној мери се испољила годину дана касније, Катић говори у драматичним, тешким и малтене апокалиптичким тоновима, поредећи је са оном из 1929-33. године и третирајући је као знак озбиљне дисфункционалности свеколиког система тржишне привреде, поготово кад он није уређен опсежном арматуром државне регулације и пратеће економске политике. Већ на овом првом кораку Катићу се може упутити озбиљна примедба да ту своју депримантну оцену није на прави начин поткрепио. Најдаље што је стигао да ту алармантну дијагнозу емпиријски поткрепи јесу табеле са индексима <i>per capita</i> БДП 2012/2007 и нивоима и индексима стопе незапослености за исте те године. Такве информације не дају увид у дубину кризе нити говоре о њеној тако драматично наглашаваној дубини. Међу земљама, поред оних са неповољним поменутим показатељима, падају у очи и оне код којих су ти показатељи повољни и, може се рећи, охрабрујући. Тако набацане информације о <i>појединим</i> земљама, при чему су оне далеко од тога да обухвате или покрију целу светску привреду, о размерама кризе на светском нивоу ништа поуздано не говоре. У трагању за одговором на исто питање – да ли је, и колико је, криза дубока – прави методолошки приступ одабрао је, а и до емпиријски заснованог одговора стигао, један либерално оријентисани економиста (Мијатовић 2012, с. 100-1) где анализира стопу раста БДП <i>света</i>, а потом презентира исту стопу засебно за развијене и неразвијене земље, те закључује да су трендови у две скупине земаља веома различити, док су флуктуације на светском нивоу далеко од тога да би могле да се окарактеришу као драматичне. Анализа ових исправно одабраних и објективно процењених агрегатних <i>светских показатеља</i> даје му основу за убедљив закључак да нема никаквог основа за поређење двеју криза, а још мање за изједначавање њихове дубине. Сличне, иако унеколико ублажене, закључке емпиријски је демонстрирао и аргументативно поткрепио и у анализи стопа незапослености: у две најразвијеније тржишне привреде, САД и Немачкој, те стопе су се у 2009. у односу на 2008. годину повећале, али су се већ до 2012. видно смањиле, с тим што је у Немачкој пала за читав процентни поен у односу на ниво из 2008. Важнији од тога јесте налаз да су све те варијације смештене у интервалу који је јако далеко, истински неупоредиво лоциран у поређењу са стопама незапослености какве су забележене током Велике кризе из тридесетих година и кретале се на скоро невероватним нивоима од око једне четвртине. Резултати и налази увек зависе од прихваћеног аналитичког поступка, а у овом случају они су тако далеко од Катићевих колико се и одговарајући метод разликује од Катићевог лежерног и не много обавезујећег баратања <i>појединачним цифрама</i> <i>представљеним за поједине изоловано предочене земље</i>.

Кад се криза оцени као погубно дубока и епохално деструктивна, онда и теоријски и економско-политички закључци не могу да не испадну одвећ драматизовани и пренаглашени. Реакцију на кризу Катић карактерише као крах раније (пре 2008) преовлађујућих теоријских концепција и приклањање економско-политичким интервенцијама ослоњеним на битно различите теоријске основе и обликоване у знаку великог повратка кејнзијанским концептуалним опредељењима и одговарајућим, такође далекосежно преображеним, идејама и пожељним правцима деловања на плану макроекономске стабилзације. Он славодобитно, разуме се афирмативно и триумфалистички, цитира Лукаса како су тобоже сви постали кејнзијанци (2013, с. 172), а затим констатује и сам (с. 186) да „у тренуцима избијања кризе сви постају кејнзијанци и сви траже спас од државе, без обзира на којој страни економског дискурса и теорије су били до тада“. Најкраће и најтачније се на ово може узвратити да та <i>тврдња није истинита</i>. У кругу либерално оријентисаних економиста овде у Србији <i>ниједан</i> није променио страну нити релативизовао своје гледиште о дометима државне интервенције и потенцијалним штетама од њеног интензивирања и, посебно, ширења.

Ништа слично, колико сам био у стању да пратим, није се догодило ни у светској професионалној јавности. Међу пријатељима са којима сам у сталној кореспонденцији посебно су активни два Стива – Пејовицх и Ханке – који ме такорећи дневно бомбрдују текстовима где се оштро и без квалификација критикују можда кејнзијански инспирисани али поуздано <i>политички изнуђени</i> фискални одговори на кризу, упаковани у познате конструкције од по неколико стотина милијарди долара. Права поплава критичких написа кренула је од самог почетка, од оног чувеног пакета од 700 милијарди долара, па надаље. У својој објави ренесансе кејнзијанизма и општег окретања ка „спасоносној“ државној интервенцији Катић је на неки начин заводљив и опасан. Ствари које су нетачне он формулише са таквом тврдоћом и уверљивошћу да слабије обавештени читаоци малтене морају да му поверују. Најискреније, призвао ми је у сећање руководиоце агитпропа добрим делом одумрлих комунистичких партија, поготово из периода њихове владавине, који су пламеним речима знали да формулишу марксистичке и друге класно обојене пропозиције, да пук безмало није ни могао да их не узме озбиљно и поверује им. Такви су ми из основа преокренули слику света и учинили да добру трећину живота проведем са вером у марксистичку химеру.

Нека овде у најкраћем буде резимиран низ оцена које је у серији написа, достављаних наизменично од једног и другог Стива, дао <i>Metzler</i> (нпр. 2013), можда највећи живи монетарни економиста света, а слични текстови стизали су из пера Ј. Јордана и многих других (в. посебно Ханке 2014). Узело би превише простора ако би се цитирали само текстови потекли од <i>Cato Institute</i>, а о другим да се и не говори. Резимеи ће ту и тамо бити допуњавани увидима других економиста, а само изузетно, будући да нису особито обилни, сопственим налазима.

Чини се прикладним да се најпре истакне нешто што се у <i>Метзлер</i>-овим и другим написима није дало приметити, а то је питање финансирања тих огромних пакета допунског, <i>ad hoc</i> намераченог трошења. Тај проблем се лакше решава у моћним и богатим државама као што су САД, али и тамо ће се, у случају опетованог паковања тих интервенционистичких дењкова, налетети на озбиљна, могуће непребродива финансијска ограничења. Такво финансирање се своди на померање терета мучног и скупог прилагођавања на даљу будућност, уз несумњиво повећавање и трошкова и тих будућих жртава. То је типична замена садашњих нимало занемаривих одрицања далеко скупљом варијантом која ће морати да се истрпи у будућности, уз неизбежну промену састава особа које ће те велике трошкове морати да поднесу. То је такође типичан електорални и политички опортунизам: спремност да се остваре неке краткорочне користи – или, што је еквивалентно, да се избегну садашњи трошкови – макар и по цену далеко већих будућих лишавања која ће делом погодити нове особе, али без сумње нимало занемарљивим делом пасти на терет садашњих нараштаја који су у разним својствима укључени у овај засад мање непријатан, али економски без сумње неповољан супституциони захват. Вођена својом мотивацијом, политика бира оно што је најрентабилније са становишта њене <i>аритметике</i>, а што је економски неисплативо и далеко је од тога да буде усаглашено са начелима рационално постављене друштвене рачунице.

Катић је један од оних аутора за које је на први поглед јасно да их не раздиру неке нарочите сумње у делотворност државе, а и иначе; његов изричит и снажно интониран текст и његове тврде формулације о томе сасвим уверљиво сведоче. Зато је читалац у искушењу – које уосталом треба да прати свако читање – да му пронађе слаба места. Он је несумњиво чврсто опредељен и непоколебљив кејнзијанац, што се добро види из његове одушевљене тврдње да „у тренуцима... кризе сви постају кејнзијанци“. Из тога се не може закључити баш онолико колико Катић имплицира – на овога аутора то се, примера ради, не односи – али један слабији закључак ипак следи: наиме, сигурно је да је сам Катић кејнзијанац. Ако мисли да су то постали <i>сви</i>, јасно је да себе није изузео. Кејнзијанство обично подразумева подстицање посустале привреде додатним расходима, а формулација је таква да се једино може протумачити као генерални исказ, као тврдња са универзалном важношћу.

Лако је, међутим, наћи примере где тај рецепт не може ни издалека да важи. Не треба ићи далеко, такав пример је Србија. Ако је иједна земља неодмерено трошила и непрестано остајала ван граница расположивог БДП, онда је то Србија. По схватањима неких кејнзијанаца, то би морала да буде изузетно успешна земља, а она се сасвим приближила државном банкроту и драматично се клати над самом ивицом тог страшног понора. Како би Србија могла да примени кејнзијански рецепт кад већ више од деценије има <i>занемарљиву домаћу штедњу</i> а у јавни дуг је утонула преко гуше? Да ли кејнзијанци дозвољавају да могу постојати и земље које су годинама и годинама неодмерено трошиле и које неће моћи да избегну судњи дан враћања у тесно скројене оквире сопствених оскудних средстава? И Динкић је у предизборној кампањи уочи парламентарних избора из 2012. године громогласно тражио некакво додатно трошење, инсистирајући на одбацивању политике „стезања каиша“, а да није ни натукнуо питање опција за финансирање тога трошкарења. Познато је да је кредибилитет земље на међународном тржишту опадајућа функција количника јавног дуга и БДП, а и стопе раста тог неугодног показатеља. Кад се задуживање заошија, а дуг постане превелик у односу на БДП – а критерији за оцену те величине, те процену нивоа за који се сматра да је хазардан и недозвољен, варирају од земље до земље – кредитилитет се топи и фактички губи, па питање финансирања препоручене експанзије остаје застрашујуће отворено. Закључак: кејнзијанство ни у најжешћој кризи не може постати универзалан рецепт; није мали број привреда у којима он просто не може да се примени. На рачун политике тзв. <i>стезања каиша</i> пало је много површних и неодговорних критика, а посве се сметнуло с ума да политика сурове буџетске штедње и <i>није у ствари политика</i>, него је <i>изнуђено и билансно наметнуто</i> кресање издатака, за које алтернатива уствари и не постоји, које мора да се изврши <i>јер више нема могућности да се финансира вишак трошења над расположивим средствима</i>.

Као убеђени кејнзијанац, Катић упада и у озбиљну контрадикцију. У свом тексту (2013, с. 186), у две суседне реченице, између којих је само једна реченица, он даје две очито противречне тврдње. Најпре говори о „страховитом расту јавних дугова“ а потом, у реченици која раздваја поменуте две каже да се излазак из кризе тражи у примени Фридмановог а не Кејнезовог модела, да би потом резолутно устврдио да „резање јавне потрошње не даје очекиване резултате“. Нема сумње да је било земаља у којима је јавна потрошња, чак и драстично, резана, али цитиране реченице су противречне и неспојиве. Јавни дуг не може „страховито“ да расте ако се јавна потрошња „реже“ уколико није дошло – као што заправо и није – до некаквог драматичног смањивања пореза. А неко јаче смањивање пореза није нека видна особеност савремене привредне стварности; напротив, повећавање разних пореских стопа, посебно оне на ВАТ, постало је ствар економскополитичке свакидашњице и редовна је саставница типично састављаних консолидационих пакета. Једна ставка у порасту јавног дуга су свакако и камате, али оне још нису толико нарасле да би, макар и приметним делом, могле да објасне његов вртоглави раст. Што се Србије тиче, болно резање је дословно неизбежно, а што се више буде одлагало више ће и болети. Кејнзијанци у том резању виде тешко а непотребно лишавање и некакву економско.политичку патологију, па је немогуће и овде не подсетити на опаску мудрог Вита Танзија из октобра 2012. да је тешко схватити о каквом се то лишавању (<i>austerity</i>) може радити ако друштва и државе једноставно враћају у природне границе трошења задате њиховим распложивим БДП-ом.

Не само да сви економисти (и остали – ?) нису постали кејнзијанци него добар део струке дневно износи опсежну и необориву аргументацију непримерености и гарантованог неуспеха кејнзијанских рецепата. Резоновање је једноставно. Велики пакети путем којих држава упумпава нова трошења у систем, спасавајући тако финансијске институције, могу се финансирати само великим повећањима јавног дуга. Такав пораст јавног дуга помера знатан део терета на будуће нараштаје, што поред очигледног етичког дефекта има и чисто економску мањкавост: будуће сервисирање јавног дуга значиће исцрпљивање акумулационог, па тако и развојног потенцијала привреде, а макроекономске перформансе ће обарати о по сасвим издвојеном основу генерисања алокационих дисторзија условљених потребом већих будућих пореза из којих би се дуг у будућности сервисирао. Но, ова депримирајућа прича на томе се не окончава. (Пре)велико јавно задуживање не само што темпорално помера терет стављањем хипотеке на будућност, него макроекономске перформансе драматично сасеца и у текућем периоду. Поред осталог и тако што над привреду навлачи тешки вео неизвесности будући да се не може унапред знати како ће у времену бити распроређено сервисирање разорно нараслог јавног дуга.

Да ствар буде занимљивија, доследан кејнзијанац није ни сам Катић. У серији примедаба, махом неоснованих, упућених Народној банци Србије (НБС), он уз остало замера што у домену унутрашње стабилности, пре свега контроли инфлације, нису постигнути знатно бољи резултати. Нека у најкраћем буде речено да уз тако деструктивно експанзивну фискалну политику – буџетски дефицит и јавни дуг далеко изнад законски прописаних нивоа и, још драматичније, убитачно високе стопе њиховог раста – нема монетарне политике која би могла да испоручи то што Катић од ње резолутно тражи. Још горе од тога, Катић НБС-у поставља додатне циљеве, и то у броју који је већи од теоријски дозвољеног, као што су они везани за привредни раст, (не)запосленост, платни биланс и спољни дуг. Сметнуо је с ума Тинбергенову теорему по којој број циљева не може бити већи од броја расположивих независних инструмената. Ту не помажу ни Теилова и касније генерализације које ипак између броја циљева и броја инструмената успостављају одређене међузависности и <i>не дозвољавају </i>да се један број поставља независно од другога.

<strong>9. 2. 1. 2. ТЕКУЋИ ЕФЕКТИ ЈАВНОГ ЗАДУЖИВАЊА И ЗНАЧАЈ ПРАТЕЋИХ ИДЕЈА И ТЕОРИЈА</strong>

<span style="line-height: 1.6; background-color: transparent;">У пасусу испред претходног назначено је да је јавни дуг за пословни свет извор велике неизвесности јер се не зна каква ће бити динамика и какав распоред у времену његовог будућег сервисирања. Више од тога, кад се крене са сукцесивним повећањима јавног дуга, неизвесност се јавља и по основу могућих сличних задуживања и у блиској будућности, при чему она имају јасне импликације у погледу пореске политике. Померање пореских параметара увек је за привреду извор озбиљне неизвесности, а мало је елемената који толико демобилишу и паралишу привреду као што је то неизвесност. Кејнзијански удари, тобоже намењени оживљавању привреде, не само што условљавају озбиљне будуће терете него и у садашњости демобилишу ресурсе, редукују степен коришћења расположивих капацитета и привреди намећу тешко подношљиве опортунитетне трошкове у облику изгубљеног БДП-а, који би иначе могао да буде произведен.</span>

Остаје за неке тананије анализе него што је ова да се утврди за колико је штета само по основу текуће демобилизације већа од евентуалних позитивних учинака од кејнзијанских стимулуса упућених занемоћалој привреди. Утолико пре и утолико више што су и сами мултипликатори тешко одредиви и варијабилни, поред осталог и асиметрични у смислу узимања различитих вредности у фазама привредних полета у односу на етапе рецесија и криза. То је додатни извор неизвесности, са свим квалитативно познатим а квантитативно тешко одредивим трошковима и губицима које она изазива. Држава не производи доходак, него, да би са каквим средствима негде интервенисала – мора на другом месту да их узме. Доходак генеришу само привредни актери и суштина мудре економсе политике и целисходних опција у развијању институција састоји се у томе да се они пусте да на миру обављају ту своју животно важну функцију, при чему је за делотворно обављањуе те функције важна – све уз нужна прилатођавања и промене – институционална и економскополитичка стабилност и системска предвидивост.

Катић је жестоки противник, да се не каже <i>непријатељ</i>, неолиберализма. Мотив за префикс <i>нео</i> код њега је очигледно жеља да га представи у што неповољнијем светлу и да га изрезили и наружи. И он се уздржава да пружи прецизну дефиницију неолиберализма, па је тако избегао и прецизна побијања која би могла да иду линијом доказивања да оно на шта се устремио баш и није либерализам. То му је омогућило да, како се очито сам опредељује на познатим парадигматским вододелницама, славодобитно свој текст (с. 186) закључи констатацијом, која треба да је иронична, како су „факти... најпрезренији непријатељ доктрине, поготово неолибералне“. Он је ипак на тој тачки за добру нијансу бољи од својих истомишљеника из табора АЛ јер је експлицитно рекао да се из <i>његовог угла</i> неолиберализам баш и не да дефинисати. Наиме, у фусноти 2 на с. 172 он каже да „неолиберализам као појам није у академском смислу довољно прецизан, и обухвата више различитих школа“. Затим додаје да сва та академска усмерења карактерише „вишак вере у тржишта и мањак вере у државу“. Поводом тога може се рећи да постоје врло прецизне дефиниције либерализма, као што су јасне дефиниције развијене већ код великих шкотских филозофа који су били корифеји либерализма. Штавише, врло прецизне дефиниције постоје и у домаћој литератури, па је ово прилика да се и Катић и други поклоници АЛ упуте на врло прецизну дефиницију коју је дао Прокопијевић (2012, с. 127).

Може се само додати да се и Катић, као и многи други из табора АЛ, определио за <i>недефиницију</i> да би у неолиберализам могао да трпа практично све што му падне на памет а делује ефектно а за неупућене и уверљво. Иако у опредљивању за државу, односно тржиште, има много тога што је интутитивно и ствар строго субјективног осећаја („вере“) – иначе ове полемике не би биле трајне и без изгледа да се окончају, једна од две сукобљене стране убедила би ону другу кад би све могло да се стрпа у ригорозне логичке обрасце – један либерал, код кога је <i>принцип сумње</i> увек међу фундаменталним когнитивним оријентирима, горњу би квалификацију о вери ипак преформулисао. За либерала реч би била о <i>неповерењу</i>, а не о <i>поверењу</i>, а радило би се о вишку неповерења у државу и мањку неповерења у тржиште. А и у једном и у другом случају ради се о <i>неповерењу</i>. <i>Dubitando ad veritatem pervenitur</i>.

Цитирајући Гринспена (с. 171), а и цитираном квалификацијом о „вишку поверења“ Катић импутира припадницима Л (либерализма: прим. Н. С.) некакву неограничену веру у тржиште. Због <i>принципа сумње</i> либерали ни у шта не верују неквалификовано и безрезервно. Далеко су они од манихејске поделе регулационих механизама на савршено тржишта и тотално дисфункционалну државу – кад би таква дистинкција била меродавна, наше полемичке расправе биле би окончане по кратком поступку јер би се сви сместа определили за добро а против свега што би му се показало као алтернатива. У визији либерално оријентисаних економиста није, дакле, реч о избору између добра и онога што то није – у таквом опредељиивању вероватно ни сам АЛ не би погрешио – него о избору између два зла који увек тражи озбиљан интелектуални ангажман и многа преиспитивања. При томе избор није искључив, или само тржиште или једино држава – мора се и овде поновити да <i>је Л доктрина јаке државе</i> – него је предмет спора целисходна комбинација једног и другог. Уз све, та комбинација није једнозначно дата за сва друштва и сва времена. Напротив, она мора суштински да зависи од квалитета и једног и другог елемента у томе бинару. Онај ко у Србији прати медије и чита налазе до којих долази истраживачко новинарство – реч може да буде о злоупотребама у Колубари, Бору, Новом Саду... као и о тужним епилозима једног развојног фонда и неколико државних банака – морао би ваљда да се определи за комбинацију у којој ће бити мало државе, али државе која ће бити ефикасна у изградњи и примени правног поретка због чега првенствено и (треба да) постоји.

Јасна неслагања постоје и кад је реч о утицају економских идеја и научних доктрина на односе и кретања у друштву и посебно на кризне појаве у привреди и њихово превазилажење односно продубљивање. Из општег тона у коме је написан Катићев (2013) чланак и из љутитих инвектива које упућује неолиберализму као да би без већег ризика – не, додуше, и без било каквог ризика – могло да се закључи да је <i>нео</i>либерализам јако утицајан, да спада у чиниоце који кроје судбину света и да је човечанству начинио, као што и сада чини, огромне штете.

Ако је то у основи Катићев став, овде мора да се изрази велико неслагање. Прво, независно од онога што је Кејнз рекао у својој чувеној, много цитираној реченици, светом управља интеракција интереса и моћи, а не диктат идеја и теорија. Друго, да би неко снажно заљуљао велике сегменте светске или националне привреде, или света и одговарајућих друштава у целини, он мора да има велику моћ. Том моћи засада располажу једино државе, па би на њену адресу морале да иду и оптужбе за разорне поремећаје. Често се као генератори турбуленција помињу и тзв. моћни центри финансијске и друге економске моћи, али ваља запазити да се (скоро) увек помињу у комбинацији са државом: осим у случају монополских девијација које су тема за себе, утицај тих <i>економских</i> центара моћи увек иде преко државе, они постају опасни (или се бар верује да је то случај) само кад успеју да инструментализују државу, кад у своја кола упрегну њен инструментариј са пратећом моћи. Али, то онда значи да права адреса за ту врсту ремећења равнотежних токова у друштвеном животу опет мора да буде држава.

Изгледа да је једини, или бар најбољи, начин да се држава заштити од пошасти подивљалих центара моћи изоловање државе, њено одвајање од алокационих процеса и непосредног управљања привредним капацитетима и осталим средствима задовољавања друштвених потреба. Држава је најкориснија, али и најмање опасна, кад ради свој посао: то је изградња институција и вођење неселективне, доследно и дословно опште економске политике и политике на другим подручјима. Ако неко савремене односе и тенденције чита у знаку доминације центара моћи, морао би да зна да заправо говори о државном капитализму и да једино реформа државе пружа извесну наду за ре-креирање друштва које ће бити ослобођено великих концентрација моћи и разних облика доминације, која из тих центара предвидиво извире.

Ипак, и код Катића се дају наћи сасвим експлицитни искази о улози и утицајности центара моћи и о /ипак!) другоразредном деловању економских идеја и концепција. Гледишта нам се готово поклапају кад је у питању његова оцена „да се дубљи, структурни разлози кризе крију у домену расподеле, као и у прекомпозицији светске економске моћи“ (с. 172, фуснота!). Али та смирена оцена као да је у противречности са остатком текста, где се са особитим патосом грми на неолиберализам и донекле имплицира да је дубински узрок свих економских зала <i>погрешно разумевање света</i> у коме живимо и наопака акциона оријентација детерминисана изобличеном и спознајно дефектном теоријском перспективом.

Остаје ипак питање имају ли економске идеје и теорије икакав утицај у друштву и, у случају макар и наглашено резервисаног позитивног одговора, у чему се он састоји и у којим облицима се испољава. Известан утицај ипак постоји. Да су научни погледи и тумачења без икакве важности, вероватно се не бисмо око и поводом њих толико узбуђивали нити би наше полемике могле да буду толико темпераментне. Отуд је примерено подсетити се на већ раније назначене облике деловања идеја, знања и експертизе (в. осми пасус пододељка 9.1.6). Прва компонента важности могла би да буде чињеница да груби и голи интереси не могу лако да се пласирају у својој сировој обнажености; много су питкији и пробављивији кад се увију у научне и академске обланде. Презентирани у форми професионалне компетентности, интереси засигурно дају већи степен поуздања својим носиоцима и промотерима, а на страни „таргетиране“ публике повећава се степен подложности и погодност за манипулацију. Професија и струка такође могу да допринесу прецизнијем идентификовању интереса – утврђивање интереса је знанствени подухват који је у већини случајева далеко од тога да буде једноставан или чак тривијалан. У пракси се типично јавља и проблем изналажења најефикаснијих путева <i>реализације</i> интереса – које наука може да открије или чијој спознаји може да допринесе иако није њихов носилац нити генератор – у чему наука налази своје превасходно, безмало предетерминисано место. Светом управљају интереси у комбинацији са односима моћи, а наука је у улози високо квалификоване помоћнице, а неретко се уз интересе веже у својству „коректно награђене“ пословне пратње.

Чим се између науке и интересима вођене а моћи импрегниране праксе успостави нека интеракција, мора да буде и извесне повратне спреге, па тако и, макар и посве ограниченог, утицаја науке на центре моћи и државу као средишњи и ипак доминантни елемент међу тим центрима. А кад се дозволи макар и умерен утицај науке на управљачке центре у привреди и ван ње, поставља се питање какав ће бити тај утицај и <i>која</i> наука ће вршити <i>колики</i> утицај. То, дакако, зависи од саме науке и од појединих парадигматских оријентација унутар ње, а свакако и од мере у којој она успева да се наметне друштву. Центри моћи преферирају угледну и у академској конкуренцији афирмисану науку, па ће се, остајући доминантни, ипак наћи под њеним извесним утицајем. Ако је ово резоновање исправно, <i>уз центре моћи ће се наћи академски јача и друштвено више афирмисана наука</i>.

Катић можда није сасвим ни свестан какво је велико признање одао једном центру, а по импликацији и другим сличним академским институцијама, за који је нашао да је међу најснажнијим носиоцима њему иначе неприхватљивог <i>нео</i>либерализма. Након што констатује да се <i>нео</i>либрализам ослања на неокласичну економску теорију, Катић нарочито истиче Чикашки универзитет као његов „Це-Ка или бар идеолошку комисију у терминима социјализма“ (ево терминологије која можда оправдава ранију квалификацију Катићевог чврстог говора и јако убеђеног наступа као нешто што би се уклопило у арсенал агитпропа), а потом набраја неколико његових импресивних академских домета: тај Универзитет је моћнији од било које академске светске институције, он је до данас убрао 10 Нобелових награда за економију, а свих 25 економиста-нобеловаца је у прошлости било у једном или другом својству везано за овај Универзитет (Катић 2010, с. 1-2).

Вреди поновити да аутор не изгледа свестан какве је силне комплименте дао институцији за коју сматра да је тврђава савременог <i>нео</i>либерализма, тог епохалног зла, за које он има само најтеже речи. То се види по наслову овог његовог текста (2010): <i>Неолиберални корени светске економске кризе</i>. Будући да је ову кризу поредио са оном из периода 1929-33, очито да је сматра тешким планетарним <i>злом</i>, а из управо цитираног наслова следи да је то <i>зло</i> продуковала <i>нео</i>либерална доктрина. Сада је (1) посве јасна контрадикција, неговештена раније, између става из фусноте 1 малочас цитираног текста (2013, с. 172), где је речено да су корени „дубљи“ и „структурни“, па тако изван теорије и света економских идеја, и овог наслова (и текста који следи) где се ти корени карактеришу као „<i>нео</i>либерални“, јасно имплицирајући да они нису „структурни“ него продуковани једном опасном доктрином (неолиберализмом); и (2) суперлативи којима је описан Чикашки универзитет надвосмислено потврђују да је реч о најјачој научној институцији са подручја економских наука и код читаоца инспиришу богохулну, дословно бласфемичну мисао да би тај огромни утицај овог неолибералног Це-Ка могао да потиче од чињенице да је та институција боља и јача од свих других на подручју економских наука.

Тиме би се Катић, заједно са својим истомишљеницима, могао наћи у муци како да објасни да је једна у научном погледу тако сјајна, непревазиђена институција могла да, можда уз асистенцију других, њој сличних, произведе такво невиђено планетарно зло! Ако се не прихвати да Л доминира зато што је интелектуално супериоран и спознајно надмоћан, онда би алтернатива вероватно била да су у игри већ помињани интереси који су неизбрисиви део стварности са којом смо суочени. Уз те <i>моћне</i> интересе прикачио би се <i>нео</i>либерални корпус идеја и спознаја као пратилац а не усмеривач, при чему они ваљда и саму државу успевају да ставе под своју контролу (аргумент више против државе, нарочито њеног пачања у управљање економским капацитетима, што, изгледа, најрадије и чини). Шта би онда била импликација ове друге варијанте у тумачењу доминације либералних идеја и учења? Била би вероватно да се и односи моћи и субалтерни положај науке у односу на одговарајуће центре једноставно прихвате као део стварности коју би наука имала да истражује и објашњава, без претензија (и наде!) да би је у неким деловима и мењала. Но, тада тај гневни тон у коме Катић грми против <i>нео</i>либералног произвођења кризе, како се јасно види из наслова цитираног у претходном пасусу, био посве неоправдан и чак депласиран.

Ако би био учињен покушај да се Л прокаже уз ослонац на емпиријске датости, јавиле би се силне тешкоће и непремостиве знанствене препреке. Ако би се за почетак прихватила аналитичка перспектива кратковидог ограничавања само на тенденције забележене у текућој (непуној) деценији, морало би се показати да је криза избила у тржишту и због њега, а то је – уз силну либерално надахнуту литературу у којој се упорно и чврсто доказује да је кризу својом наопаком интервенцијом иницирала држава, а потом је користи као оправдање за нову и ширу интервенцију – на самој граници недоказивог. А шта ако се, као што је и потребно у науци која претендује на озбиљност, временски хоризонт прошири, па се узму у обзир ломови у последњих пола века те се у анализу укључи и слом тзв. светског социјалистичког система? Више од тога, како аналитички реаговати на спектакуларни развојни учинак Кине која је успела да се вине на неслућене нивое макроекономских перформанси захваљујући <i>револуционарној</i> трансформацији оличеној преласком са етатистичког <i>на либерални економски поредак</i>? Боље речено, захваљујући померању ка либералном систему које се није завршило, али које је самом својом пропулзивном динамиком и генерисањем позитивних очекивања створило невиђен развојни потенцијал и продуковало незапамћене резултате у економском развитку.

У сваком случају, све и да се текућа криза у целости припише тржишту и да се поводом ње држава потпуно апсолвира, још увек остаје као неупоредиво тежа чињеница која погађа и по(т)копава антилиберале: социјалистички поредак је нека врста инкарнације онога што представља њихову доктринарну оријентацију, па свет не памти тежи и спектакуларнији слом од онога који се догодио томе систему, сада неповратно потонулом у ропотарницу прошлости. Све и кад би нама „припадала“ текућа светска привредна криза, вама антилибералима „припада“ нешто много крупније и страшније – слом светског социјалистичког система. Но ми сматрамо да имано непобитну аргументацију да вама антилибералима припада и једно и друго – и садашња криза и минули, нетрагом ишчезли свет колективистичких, социјалистички организованих привреда.

<strong>9. 2. 1. 3. НАВОДНЕ ЗАБЛУДЕ О САВРШЕНОЈ ЕФИКАСНОСТИ ТРЖИШТА</strong>

Једна једина нетачна пропозиција може неку доктринарну целину грдно да искомпромитује и представи је у тотално погрешном светлу. Катић у својим текстовима систематски лансира тврдњу да неолиберали због нечега верују у свемоћ и непогрешивост тржишта, те тако ствара наказну и смешну лутку коју је у даљој расправи лако дискредитовати, те на основу тога тријумфалистички прогласити неупитну исправност сопствене платформе. Биће да нико при здравој памети не верује у свршенство било каквог механиза у стварном свету, а понајмање ће неко то устврдити кад је реч о тако комплексном механизму као што је тржиште. Тачно је да се модерно либерално учење добрим делом ослања на тзв. неокласичну теорију, иако је веза далеко слабија него што то Катић (2010, с. 1) имплицира; за ову прилику је довољно подсетити да је наш земљак С. Пејовић, који је од људи нашег порекла на светском нивоу можда најзнаменитији, добар део своје импресивне каријере направио побијајући основне неокласичне поставке. Он је то чинио и још увек чини истичући да мотивациона структура, са својим подстицајима и везивањем последица са местима одлучивања, треба у економској науци да заузме централно место уместо технолошких релација на којима се темељи неокласични приступ.

Но, Катић је у праву кад каже да је неокласична аналитика један од потпорних стубова либералног поимања привреде и да своје научне увиде формулише подразумевајући неизбежне технолошке везе за чије се бројне а битне импликације ван и без неокласичне теорије не би ни знало. Но, ако је то тако, онда сигурно не може бити тачно да либерална теорија постулира „неограничену веру у тржиште“, јер је управо, и једино, неокласична теорија чији знатан фонд аналитичких увида и научних налаза либерално гледиште наупитно баштини, развила богата и широко разграната учења о тржишним дефектима и алокационим деформацијама које они продукују већ на нивоу теоријских апстракција. Да либерално гледиште, са неокласичном баштином као једним од својих когнитивних ослонаца, није остало отворено према тржишним мањкавостима, Катић и његови истомишљеници не би имали ни пуку могућност спознаје да те мањкавости уопште постоје нити шансу да се упусте у њихову категоризацију.

<img class=" size-full wp-image-7157" style="margin: 5px 0px;" src="https://standard.rs/wp-content/uploads/2015/02/neoliberalizam.jpg" alt="neoliberalizam" width="927" height="695" />Као што се нико разуман не приклања утопијској вери у савршенство тржишта, тако се нико неће определити за евентуалну тврдњу да је <i>приватни сектор</i> као такав идеалан и лишен грешака и промашаја. Уосталом, велики део важеће економске теорије, која твори својеврсну инфраструктуру либералног гледишта, бави се управо грешкама у инвестиционом и другом одлучивању и алтернативним корективним механизмима за њихово какво-такво компензовање кад већ не могу да буду избрисане са привредног крајолика. Но између приватног сектора и државе са њеним јавним сектором постоји битна разлика са импликацијама чија се важност на може преценити: за своје грешке приватни сектор плаћа сам, а за грешке почињене у државној изведби и режији плаћају порески обвезници. Било би занимљиво израдити студију изгубљених судских спорова покренутих поводом грешака наших министара и других високих званичника, од Првослава Давинића и Миле Драгића па надаље, и у њој презентирати обрачун буџетских издатака и осталих трошкова, укључујући уништена радна места и изгубљену производњу, често натпросечно ефикасних, предузећа која су бахати политичари макли са лица земље. Отуд ништа на може бити даље од истине од Катићеве (2010, с. 2) тврдње да „се државне грешке не праштају, нити се пред њиховим грешкама жмури“. Истина је дијаметрално обрнута: приватни сектор за своје промашаје плаћа сместа и без милости, а званичници, који далеко веће грешке чине у име државе и под њеним окриљем не само што остају по том основу некажњени него од таквих грешака често и профитирају. Треба живети у Србији, па видети у какву се наказу зна прометнути левијатански хипертрофирана и франкенштајнски подивљала државна машинерија.

Унајкраћем, бесмислено је овај Л теоријски корпус са неодвојивим пратећим аналитичким инструментаријем оптуживати за безрезервну глорификацију тржишта кад је он једини на систематичан и ригорозан начин понудио, поред осталог, и теорију тржишних отказа, односно пропуста. Једно је тврдити да је на многим подручјима тржиште мање дефектно него држава – ако уопште и постоје области у којима је у <i>непосредној алокацији и управљању средствима</i>, са изузетком инфраструктуре и јавних добара, држава мање дефектна од тржишта. А друго је тврдити да је тржиште савршено и да му ни у чему није потребна регулатива. Кад би се тако нешто тврдило, била би малтене лишена смисла либерална поставка о потреби <i>јаке (иако ограничене) државе</i>.

Оно на чему либерално гледиште истрајно и систематски инсистира јесте да држава својим деловањем на многим местима непотребно ограничава тржиште, а на још бројнијим просто деформише његове учинке. Те <i>државно изазване</i> деформације тумаче се затим као инхерентне манкавости тржишта и користе као претекст за даље државне интервенције; тако се зачиње врзино коло кумулативно нарастајућих државних интервенција док се не начини такав кошмар у коме се било каква дерегулација, или <i>гиљотина прописа</i> у домаћем жаргону, намеће као неодгодив императив. Кад посвуда ижђикала и малигно раширена регулација премрежи небо и драстично успори и једноставније трансакције, нешто се мора предузимати и дерегулација се на махове јавља више као израз нужде него ствар слободног економскополитичког избора. Уопштавајући и поједностављујући овај изричај, дерегулације не би ни било да се регулација није дискредитовала својим убитачно дисфункционалним учинцима. Резање прописа указује се као стратешка оријентација која пружа извесне изгледе за излазак из регулационог хаоса. У том требљењу неретко бивају уклоњени и прописи који су доиста потребни, али и ту је крајњи узрочник претерана регулатива која дезоријентише не само привредне субјекте него и оне који треба селективно да је прореде.

Простор иначе не дозвољава да се излажу и образлажу бројни случајеви државних акција које су дословно сакатиле тржиште. Уместо тога биће наведени извори у којима су такви случајеви систематски и прегледно обрађени. Тако се код Прокопијевића (2009, с. 142-44) могу наћи информације и анализе наопаких уплитања државе у тржиште стамбене изградње, укључујући и законску и, условно узевши, квазизаконску принуду над банкама да кредите одобравају мимо свих правила банкарске пруденцијалне разборитости. На то се непосредно надовезује стварање таквих мотивационих структура које су не само зазивале и подстицале него, путем конкуренције, и наметале вратоломне комбинације са одобравањем и, потом, препакивањем и препродавањем кредита, које су у догледној будућности морале изазвати познати велики финансијски слом. Шта тек рећи о дивљању великих, најпре државних а потом селективно приватизованих али и даље на државу ослоњених, финансијских компанија које су злоупотребјавале кредитилитет задобијен баш по основу везе са државом и огроман број актера навукле на комбинације од којих их је недуго затим могла једино да заболи глава.

Једноставно није тачна Катићева (2013, с. 172) констатација да су теоретичари неолиберализма на врхунцу кризе „мудро заћутали“. Већ је поменута поплава прилога из либералних кругова са жестоком критиком текућих „антикризних“ мера и предлозима за једну битно друкчију економску политику. <i>А. Metzler</i> (2013а, 2013б, 2014а) је неколико пута овим поводом, са дословно убитачном критиком, наступао и пред одборима америчког Конгреса. На истој линији је и његова најновија (2014б) убитачна критика америчке монетарне политике у режији FED. Поводом тобожњег мука либерално оријентисаних економиста Катић (с. 172, фуснота 4) каже да „тезе да су за кризу криви <i>Fannie Mae</i> и <i>Freddie Mac</i>... нису узимане озбиљно“. Право говорећи, ово се не да добро разумети: да ли том реченицом Катић хоће да каже да су ове две, како се често и сасвим прикладно каже, <i>квазидржавне</i> компаније делом криве за кризу или су невине. Али, ако хоће да каже да су криве, са тим је лако сагласити се, али то би онда био још један доказ у прилог тезе да <i>држава квари тржиште</i> и не да му да оствари своје потенцијале. Те компаније су, прво, обмануле пословну јавност стварајући утисак да иза свих њихових трансакција стоји држава као гарантор, а потом снажно убрзавале процес одобравања кредита и њиховог каснијег препакивања и препродаје који је, задобивши инерцију, даље ишао и својим током, стигавши најзад тамо где није требало и где је једино могла да се догоди позната катастрофа.

Добро је, најзад, да и сам Катић (2010, с. 2) говори о појави коју је тачно оквалификовао као „ексцеси државе, њено превелико трошење и повлађивање интересима моћних лобија“, те тако допуњава аргументацију о државном кварењу, па и онемогућавању тржишта. Јер, држава је <i>крупан актер</i> и њене злоупотребе, поред осталих бројних рамификација, изазивају погубне последице и на плану потенцијално ефикасног деловања тржишта.

<strong>9. 2. 1. 4. ДОМЕТИ ТРЖИШТА СА НЕКОМПЕТЕНТНИМ АКТЕРИМА</strong>

Не може се рећи да Катић није увидео све погибњљи и потенцијалне штете од државне интервенције и злоупотреба које као да су јој инхерентне. Стога остаје нејасно како после свега чежњиве погледе свраћа на државу и њене спасоносне интервенције. Биће да је то последица његовог дубоког, у неку руку структурно уграђеног неповерења према тржишту. Неповерење се испољава и према активним, предузетнички ангажованим учесницима тржишта које оптужује за манир „необузданих и неодговорних финансијских шпекулација“ (2013, с. 171), али и према његовим далеко бројнијим и ситним трансакцијама окренутим учесницима за које каже да су део система који садржи „неодговорне кредиторе и милионе неодговорних и наивних дужника“ (2010, с. 3). О неодговорним кредиторима и шпекулантима напред је опширно писано у пододељку 5.1. Овде се више као резиме може додати: (1) у понашању које се теоријски формализује као рационално некакво <i>непохлепно</i> максимирирање дате функције циља логички је немогуће и апсурдно – ако се настојање достизања максимума оквалификује као непримерено, докле би онда то максимизирање „смело“ да иде и ко би одредио „прикладну“ границу, (2) како би ико могао да докаже да је степен до кога он иде у том „максимизирању“ примерен а не претеран, (3) како би субјекти међусобно могли да се обавесте докле ко иде у тој оптимизацији, да не би преласком дозвољене границе били оптужени за нелојалну конкуренцију, и (4) како би се у том одсуству информација о мери у којој се сваки појединац уздржава од („прекомерне“) оптимизације уопште обезбедила координација децентрализовано доношених привредних одлука?

Наметање недефинисане, у ствари неодредиве „умерене“, „непохлепне“ оптимизације значило би праву провалу широко разастрте државне интервенције, са изгледима да из ње проистекну грдне штете уз практично никакве корисне резултате. Може се још додати да би таква интервенција, уз ноторно неповољне алокационе учинке, дубоко задрла и у дистрибуционе аспекте привредних процеса са додатним неповољним алокационим утицајима и са посебно неповољним учинцима на плану (де)мобилизације ресурса. У том заметном послу држава би се вероватно умешала и у регулацију монопола – натпросечна рентабилност типично би била повезивана са често набеђеним а не и стварним монополом, а тамо где се монопол доиста и појави, држава не би имала ни знања ни капацитета да разликује чист „експлоататорски“ монопол од онога који је природан резултат технолошке и пословне инвентивности и који је битан за подстицање технолошког напретка. Појавила би се и опасност од регулаторне замке (<i>capture</i>): наступајући без информација шта би био <i>непохлепан</i> ниво профитабилности, држава би морала да се о томе консултује са самим првредницима. То је већ први корак ка замци, а различит степен у коме би замка код појединих актера и у разним секторима долазила до изражаја произвео би додатне алокационе дисторзије, а посебно јаке дестимулационе ефекте; због добро познатих разлога били би дестимулисани – дакако, на функционално диференциране начине – и они привилеговани и они други, вероватно бројнији, који би били прикраћени.

Катићева теза о наивним и неодговорним дужницима (2010, с. 3) још је дирљивија. Како он у <i>свом</i> институционалном поретку уопште може оставити место за тржиште ако верује да су актери који би морали да га творе „неодговорни и наивни“. Тржишта нема без аутономије субјеката који на њему наступају. Ако сами нису власни да доносе одлуке о пласирању својих средстава и задовољавању властитих потреба, ко би те одлуке могао уместо њих да доноси? Да ли би у друштво требало уградити некакву институцију патроната тако да свако добије упутства шта на тржишту да ради и да буде ослобођен обавезе да мисли и да за своје слободно донесене одлуке сноси пратећи ризик и економску одговорност? Или их можда на тржиште не треба ни пустити него кроз какав централизовани систем редовоно осигуравати да свако добије своје следовање? Све су ово реторичка питања на која би ваљда и сам Катић одговорио одрично.

Алтернатива је оно што нуди сам живот. Свако слободно доноси одлуке и одговара за њихове последице. Коинциденција тачака на које падају последице одлука са тачкама на којима се по основу припадајућих надлежности доносе одлуке елементарни је услов економске рационалности. Грешака ће, наравно, увек бити, а уз њих ће ићи и жаљење и кајање, али то је процес учења који не може, а и не треба, да се избегава. Уз све што иначе представљају тржишне интеракције су и велика скупина процеса учења, лоцираних на различитим нивоима у систему и расутих диљем свеколике друштвене заједнице. Можда ће се у тој несагледиво широкој и разноврсној скупини процеса учења на грешкама јавити и неки ужи сегменти на којима ће се учење испоставити превише ризично и скупо, где ће стога неке услуге везане за информисање и учење попримити атрибуте јавних добара, па ће у тој области моћи (а и требати!) целисходно да се, као и код свих других јавних добара, ангажује држава. Но то је већ сасвим засебна тема, која није предмет ових разматрања.

Један економиста који је толико нарогушен против тржишта не може а да се не очеше и о познати Вашингтонски консензус (ВК). О томе је овај аутор писао <i>per longum et latum</i>, носећи се полемички са овдашњим локалним антилибералима (Маџар 2010, сс. 45-64). Антилиберали су на ВК дигли куку и мотику, а Катић у томе није изузетак. Око ВК може да се каже, а и казано је, много, а овде нека буду дате само следеће напомене. ВК је резиме економско-политичких препорука које Међународни монетарни фонд (ММФ) и, нешто мање учестало; Светска банка (СБ) дају земљама које су својим политикама продуковале кризу из које не могу, бар не без великих одрицања и губитака, саме да се извуку. ВК не може бити ни бољи ни лошији од препорука чији је упрошћени и формализовани резиме. Ако земље у невољи <i>позивају у помоћ ММФ и СБ</i>, знајући њихову општу оријентацију, онда мора бити случај да се од те сарадње надају нечем добром. ВК је, дакле, од самих угрожених земаља посредно, кроз сам чин обраћања ММФ и СБ, оцењен као користан и конструктиван. Друга је ствар што многе такве интервенције не успевају онако како се многи надају, али се не сме заборавити да се оне предузимају код земаља које су на самој ивици слома и којима је тешко понудити допадљиву терапију – да не тражи одрицања а да носи високу вероватноћу успеха.

При свем том, и сам успех је амбивалентно дефинисан: ако је нека земља већ закорачила у бездани понор, па је програми ММФ и СБ вратили на ивицу, многи ће то прогласити за неуспех док је алтернатива потпуна пропаст (банкрот државе, изопштење са светских тржишта, блокада ионако делом паралисане привредне активности...). Било како било, тешко је разумети Катића и његове истомишљенике кад се љуте на ове међународне институције и грме свом снагом против њих, а оне се само одзивају на апеле драматично, да се не каже трагично, посрнулих земаља. Да се од њих не очекује помоћ и да то очекивање ипак није потврђено позитивним искуствима, нико их не би звао нити би са њима сарађивао. Кад Катић и његове АЛ колеге осуђују ММФ и СБ, а њихове и друге земље их позивају и од њих се надају помоћи, онда се неизбежно намеће закључак да ове две групе субјеката о тим организацијама имају дијаметрално супротстављена мишљења.

Немогуће је у овом контексту не поменути један особити куриозитет. Сви АЛ делатници са чијим се „размишљањем“ упознао овај аутор отворено (морају да) признају да је ВК скуп врло разумних, економски утемељених рецепата. Они то на неки начин и морају да истакну јер је ВК заиста такав. Али онда имају муку да објасне како се то, ако је већ добар, опредељују да га одбаце и осуде. Један антилиберал је ту нелагоду разрешио тако што је лансирао тезу о некаквом Београдском консензусу (БК), који уопште није у истој логичкој равни са ВК а поводом кога није могао да каже шта то у ВК треба одбацити да би настале празнине попунио БК. Катић је узео другу тактику. И он је морао да призна да „проблеми везани за ВК нису нужно на нивоу принципа“, али да је „ђаво чешће... у детаљу него у самом принципу“. Одбацио је, дакле, ВК позивајући се на детаље, али се на ниво детаља уопште није спуштао. На разину детаља није ни могао да се упусти јер се ВК искључиво бави начелима, а детаљи су ствар операционализације које се разрађује у наредној фази, након што се са ММФ начини принципијелан договор; разуме се да је у операционализацији првенствено ангажована кризом захваћена земља која се и нашла у ситуацији да мора да завапи за помоћ.Ту се открива заиста необичан методолошки поступак, пример закључивања какав не треба следити. После свега, ствар би изгледала мање гротескно да су у оних десет „божјих заповести“ нашли бар једну коју је подметнуо Сатана, тј. бар једну коју би на нивоу принципа – јер тих десет општих препорука је управо на том нивоу и формулисано – могли да оспоре. Овде можда има места једном необичном питању: јавља ли се у интеракцијама угрожених а можда и неодговорних земаља са ММФ морални хазард, неће ли се земље, знајући за могућност сарадње са овом организацијом и рачунајући на помоћ која уз ту сарадњу често иде, упуштати у ризичније и мање опрезне политике него што би то иначе био случај?

<strong>9. 2. 1. 5. СТУПИЦЕ ДЕРЕГУЛАЦИЈЕ</strong>

Прва препрека у размишљању о (де)регулацији јесте заблуда о тобожњој недовољној регулисаности привреде, а посебно њеног финансијског сектора (уп. Тасић 2012, с. 147). Из те заблуде проистиче трајна тежња за новим регулисањем, а проблеми који из те пререгулисаности произлазе настоје се решити новим регулаторним захватима. У друштву у коме је упадљива секуларна тенденција раста државе, и то оног релативног, у односу на остатак друштва, о недовољној <i>укупној регулисаности</i> једва да може да буде речи. На производњу нове регулативе држава усмерава велики део свог капацитета, а маса регулаторних прописа, будући да има карактер <i>фонда</i>, који се континуирано повећава новим годишњим додацима, може само да се повећава у односу на макроекономске токове који су дефинисани не као стања него као мере интензитета, тј. као број релевантних јединица у јединици времена, што ће рећи као токови. Само у САД, са преко 60.000 страница нових прописа колико се додаје годишње (в. пододељак 5.3.2), расудно се може говорити само о вишку прописа и вишку страница.

Напред је такође истакнуто (такође пододељак 5.3.2) да гомилање прописа ствара тако компликоване и тако непрегледне проблеме да их ни сама администрација, укључујући и онај њен део који прописе пише и допуњује, не може ваљано разумети нити поуздано тумачити. Гомилањем регулативе држава заправо ствара <i>неуправљиве системе</i>. Код система ваља разликовати две компоненте у њиховом развоју а потоњем деловању. Прва се састоји у параметарским реформама система – у структурном модификовању њихових устројстава и додавању нових инструмената и механизама – а друга у текућем управљању тим системима унутар структурно опредељених постојећих устројстава. Оба компоненте управљања у ширем смислу постају отежане, па чак и онемогућене, у ситуацијама у којима они услед сталног гомилања прописа постају непрегледни. Тешко сагледиво мноштво постојећих регулативних елемената отежава трезвену процену у погледу целисходности додавања нових. С друге стране, кад је систем постао толико кабаст да је постао непрегледан и неразумљив, њиме је ваљано управљање онемогућено из информационих, па и самих когнитивних разлога. То је контекст у коме се и јавља раније наговештени парадокс да у пререгулисаном систему неке важне саставнице остају <i>недовољно</i> регулисане, јер у њима тако гломазним постаје скоро немогуће издвојити праве приоритете. Кад се на неком сектору запази недостатак ваљане регулативе, прва хипотеза коју ваља тестирати јесте није ли узрок томе неодмерена, хипертрофирана регулисаност! Та појава могла би да се назове <i>парадоксом претеране регулативе</i>.

Парадокс је додатно појачан невиђеном маштовитошћу пословног света у креирању нових финансијских и сличних инструмената. Економисти не могу ни да разумеју и објасне функционисање резултујућих устројстава а камоли да трасирају неке целисходно постављене линије деловања економске политике. Темпо креирања нових инструмената и пратећих аранжмана такав је да видно премашује темпо којим може да се прилагођава и са новим датостима усаглашава економска политика. То је трагање за покретном метом која у догледно време не може да се стигне. Закључак је довољно једноставан и очекиван: ако се стварност усложњава преко граница управљивости, окани се управљања. Управљати се може само оним што се колико-толико разуме. У природи смо навикли на идеју да већином процеса најбоље „управља“ сам живот: како је речено, не пада нам на памет да уз џиновске микроскопе и уз суперпрецизне пинцете констуришемо неки лист или цвет него само обезбеђујемо амбијент – влага, температура, светлост... у коме ће „природа“ најбоље моћи да обави свој за нас недоступан и чак недокучив део посла. Држава је биоинжењер са микроскопом, тржиште је живот; зазивајући државу и рачунајући са њеном интервенцијом антилиберали се заправо постављају <i>против живота</i>; они нису само антилиберали него и <i>антибиотисти</i>, ако би то могла да буде реч за оне који би у име некаквог, иначе неостваривог или бар тешко спроводивог, управљања хтели да „коригују“, а у ствари деформишу, природни ред ствари и природни след њиховог динамичког одвијања.

Узет у целини, биланс је, наравно, сав у знаку претеране регулативе, што и не треба да изненади будући да све масовнији чиновнички слојеви у државним установама имају свој сталешки интерес у ширењу регулативе; то је начин на који повећавају своју моћ и утицај. За малигну експанзију регулативе посебно добар амбијент пружају кризе. Сценарио испољава неке типичне црте: својим контраиндикованим мерама економске политике држава најпре изазове кризу (за конкретне примере в. Тасић 2012, с. 72, 74-6 и <i>passim</i>), а потом лавином регулативних мера покушава ту кризу да превазиђе или бар сузбије. Карактеристично је да држава производи кризне поремећаје не само својим непосредним потезима и потхватима него и деформисањем антиципација и очекивања тако што изобличује информације као битан састојак пословног амбијента. Тако је ревизију резервисала само за пар олигополски лоцираних агенција, које су са своје стране биле стављене у положај да им је пословни интерес налагао да свим клијентима дају искључиво позитивне, штавише ласкаве оцене, заводећи тако пословну јавност и навлачећи огроман број других субјеката на погрешне пословне одлуке.

Део сценарија описаног у овом пасусу јесте непосредно навођење субјеката на одређене одлуке, као што је било државно изазвано неселективно кредитирање стамбене изградње уз примену елемената законске принуде, а потом стварање мотивационих структура које субјекте наводе на одређене обрасце понашања (нпр. претерано кредитирање и потоње препакивање и препродавање тих хипотеком пропраћених кредита). Кад се створи амбијент који подстиче одређена понашања, она се предвидиво и законито јаве као његов учинак. А трећи корак је жестока критика, и то услед наводне похлепе, тих истих државно изазваних и економско-политички продукованих понашања! Са својом фасцинацијом државом и зазивањем њених „спасилачких“ подухвата, Катић је, додуше мали, део те друштвене силе која глорификује државу и гледа да је увећа све док, ваљда својом неподношљивом тежином, не потопи целу заједницу.

Велика мана у антилибералном размишљању јесте неузимање у обзир да је дерегулација великим делом изазвана тешким дефектима регулације у претходном периоду и једнако дубоким разочарањима у њене резултате и слабе, добрим делом неочекиване учинке. Као што државе не могу да се распадну ако се у њима не појаве неки интерни дегенеративни процеси, тако ни дерегулација, бар у неким епизодама и контекстима, не би била могућа да се у самој регулацији нису појавиле неподношљиве деформације. Ту су затим и ефекти међународне, боље рећи међудржавне конкуренције. Пословни свет не воли регулацију а воли дерегулацију. Кад неке државе крену путем дерегулације, оне привлаче најквалитетнији „бизнис“ све док и друге земље не крену истим путем. Онај који остане при затеченим крутим регулаторним схемама губи конкурентску трку и остаје без својих најпропулзивнијих организација. Међудржавна конкуренција тера га да се и сам упусти у дерегулацију.

Ту је затим и мобилност капитала: данас је он далеко мобилнији него што је икада у прошлости био; све чешће је један клик довољан да се обрене у некој удаљеној земљи, у много подстицајнијем амбијенту од онога из кога је кренуо. Нису занемарљиве ни последице једне појаве која је добрим делом измакла текућим анализама привредних збивања и степена њихове управљивости. Привреда је велики систем који учи, и то учи све брже и ефикасније. У том учењу она се, поред осталог, све тачније и све потпуније упознаје и са интенцијама економске политике и са инструментима и начинима посредством којих она приступа реализацији својих циљева. Није више посебан куриозитет да велике организације развијају истраживачке капацитете и одговарајуће аналитичке активности за праћење и тумачење важних макроеконоских трендова и њихових економскополитичких детерминанти. Суочена са економском политиком, привреда је све боље обавештена и аналитички све темељније припремљена. Таква привреда зна како да реагује на поједине мере економске политике, да им парира, па и да им се супротстави. Таква привреда је све <i>мање управљива</i> као предмет текуће координације и сврсисходно конципираних усмеравања. Овакво, условно названо, концепцијско и аналитичко сазревање привреде испољава се у све већој мери као ограничење економске политике. То је важна компонента у преображавању интеракција између привреде и државе. У питању је, поред осталог, и промена односа моћи коју државе и њихове економске политике не могу да игноришу; држава је једноставно постала слабија у односу на капитал и пословни свет, њена регулативна моћ се смањила и „дерегулација“ је добрим делом постала ствар живе економске стварности а не некаквог свесног избора управљачких центара овлашћених да воде привредну политику.

Ето (бар једног дела) одговора на питање импулса који покрећу дерегулацију. Међународна конкуренција, мобилност производних чинилаца, разочарања са гломазним и дисфункционалним регулаторним схемама из прошлости – све су то објективни чиниоци дерегулационих таласа, укључујући посебно овај најновији. Требало би у ствари дерегулацију концепцијски друкчије одредити. Оно што је одређено објективним чиниоцима и органима економске политике <i>наметнуто</i> могло би и да се искључи из појма (де)регулације. Овај појам би требало дефинисати само по основу компоненти које су остале у домену државне управљивости, у мери у којој још постоје. (Де)регулација би обухватила само оне промене које је <i>stricto sensu</i> изазвала економска политика, које су, да је у одговарајућим управљачким центрима преовладало друкчије опредељење, могле да буду и (битно) друкчије уређене. Ако би се из промена у (де)регулацији искључиле објективно условљене и егзогено наметнуте саставнице, цео процес био би сагледан у посве новом светлу и наше размишљање о (де)регулацији било би из основа промењено. У сваком случају, и економска политика и доктрина која је тобоже инспирише и њоме управља понела би далеко <i>мањи</i> део одговорности.

Они за које је сувереност бирачког тела меродавна и принципијелно опредељујућа (а у одељку 9.1.1 и другде дало се видети да овај аутор није неки нарочити присталица ове идеје) могли би да тврде да су све промене у (де)регулацији – што ће рећи промене у <i>оба</i> смера – исправне и прихватљиве јер их је изгласала електорално легитимизована власт. Томе би се могле упутити многе замерке, као нпр. да је (де)регулација само део великих пакета изборних програма и да многи бирачи гласају за те програме иако им се та конкретна компонента и не допада. То ипак није аргументација којој се најрадије приклања АЛ. Он има једну битно различиту идеју. Као што тврди да иза либералне идеје стоји велики бизнис, посебно онај у финансијској сфери (Катић 2010, с. 3), он би сигурно рекао да је промене регулативе у једном или другом смеру такође „излобирао“ и наметнуо велики бизнис, те да је државна политика у ствари политика отуђених центара економске и финансијске моћи који су државом овладали а не широких слојева бирачког тела чији легитимни представник држава треба да буде. АЛ уствари не види да овакво резоновање, за њега тако типично и њему тако присно, говори против онога што он тако здушно заговара. Држава којом велики „бизнис“ у тако високом степену, можда у целости, овладава <i>није ни по којим валидним критеријима <strong>добра држава</strong> </i>и требало би је радикално минимизирати. Нарочито је треба искључити из великог броја активности и функција у којима има директан приступ ресурсима и надлежност њиховог алоцирања, јер управо ту могу да се појаве највеће штете ако је то што држава предузима под утицајем или чак командом крупног „бизниса“. Међу онима који оправдано и легитимно испостављају према држави одређене захтеве нема никога ко би подржао <strong><i>такву државу</i></strong>. Тако се и преко оваквог типично антилибералног резоновања, какво је код Катића толико заступљено и тако уочљиво, може стићи до једног, могло би се рећи, радикално либералног закључка!

Поред гломазности која доводи до неуправљивости и тако типичних појава регулаторне ступице, регулација, особито кад је прекомерна, има и друге крупне слабости због којих се дерегулација јавља као искушење коме је тешко одолети. Својим униформно примењиваним решењима и недискриминаторном применом прописа регулација, све и кад је потпуно лишена злоупотреба, може привреди да нанесе велике штете. Регулативом наметнути обрасци понашања могу да буду корисни за привреду ако координација коју наметну буде у складу са друштвеним потребама и развојним потенцијалима привреде. Корисна је ако мноштво децентрализованих одлука координира дуж једне динамички ефикасне, друштвено рационалне (у овом контексту <i>рационалност</i> не мора да буде једнозначно дефинисана и дозвољава низ изнијансираних дефиниција) развојне трајекторије.

Но нема гаранције да ће се то увек, па чак ни довољно често, догодити. У систему увек постоје ризици погрешних глобалних решења и концентрисања понашања на алтернативама које се касније показују као промашаји. Како прецизно показује Катић (2012, сс. 147-9), регулаторни прописи намећу униформно понашање и тако се јављају као чинилац (растуће!) вероватноће великих општесистемских грешака. Ефекат је тачно аналоган познатом трпању свих јаја у једну корпу. Будући да са растом регулације, па тако и размера система који је њоме опредељен и створен, расте вероватноћа катастрофа ка којима предвидиво воде општесистемски промашаји, са порастом и размера система и опсега регулаторних захвата све је већа вероватноћа крупних системских грешака и стога је све мање пожељна униформност понашања коју продукује регулација, све под претпоставком да у државној машинерији и њеном деловању нема злоупотреба. Напротив, пожељно је децентрализовано и не <i>претерано</i> усклађено понашање. Тада на егзогене ударе разне привредне јединице реагују децентрализовано и издиференцирано, јаја су размештена у велики број корпи и вероватноћа наопаког колективно усаглашеног узврата на спољне поремећаје битно се смањује. Катић исправно констатује да се системи са предозираном регулацијом понашају слично централизованим државнопланским системима чији је епохални крах – у крајњој линији – најбољи доказ њихове колосалне друштвене <i>нерационалности</i>.

Успут се мора додати да регулација, кад пређе разумну меру као што у стварности и бива, има и штетне, да се не каже погубне, шире друштвене последице. Регулаторна ступица, као израз изопаченог приближавања па и стапања интереса регулатора и реглисаних, неретко резултује у стварању монополских конфигурација и тамо где за њих нема технолошке основе нити структурних императива. То је довољно лоше само по себи: регулаторна тела и акције претварају се у нешто супротно од онога због чега у ствари и постоје. Но, шире друштвене импликације ових изопачених савезништава састоје се у томе што се у друштву, на нивоу система као целине, стварају стратуми и групе које бивају заинтересоване за екстензивну државну интервенцију и од ње добрим делом и живе. Регулаторни дирижизам генерише обиље ренти које присваја државно чиновништво, али богме и они који су предмет целисходно замишљене регулације. Резултат је деформисана алокација, знатна експлоатација у дистрибутивној сфери овог све сложенијег система и стварање социјалне климе која води државном капитализму уместо друштву слободних грађана и несметаних предузетничких прегнућа. Кад пређе разумну меру, регулација се претвара у претњу слободном друштву и објективној и неутралној оријентисаности његових установа.

А после свега, регулација може да се покаже као контраиндикована и на чисто практичном, најконкретнијем плану. Да њени учинци могу да буду дијаметрално супротни њеној циљној оријентацији, тј. променама које су посредством ње требало да буду постигнуте, види се из искуства са хеџ фондовима у САД. Катић (2012, с. 80) извештава о једној знаковитој чињеници која је највећем делу аналитичара једноставно промакла. Ти фондови су стицајем неких неуобичајених околности остали <i>изван</i> регулативних захвата, као да су се измигољили из густе мреже параграфа и пратећих тумачења. Хеџ фондови окупљају крупне улагаче који су специјализовани за управљање великим ризицима и који ту активност бирају као подручје својих компаративних предности, сектор у коме својим перформансама далеко одскачу у односу на све друге евентулне конкуренте. Њихова свесна и пословно мотивисана оријентација на велике ризике условила је процену регулаторних власти да им – тим крупним, за велике ризике специјализованим власницима – није потребна никаква заштита од професионалних управљача („менаџмента“) самих фондова нити од других учесника на ризичним тржиштима финансијских инструмената. Они су кроз кризу, толико хазардну и тако трауматичну за готово све друге актере, укључујући и оне на тржиштима реалног сектора, прошли практично неокрзнути!

Треба се надати да ће овај поучни детаљ привући пажњу специјализованих аналитичара и бити проучен онако и онолико колико заслужује. Такво проучавање бацило би додатно светло на једну особену асиметрију која је одавно запажена у економској политици: она на брзу руку и уз велику вероватноћу и емпијску учесталост може да продукује крупне (макро)економске поремећаје, али за њихово санирање потребује много времена. Кад се узме у обзир чињеница да постоје сектори који сасвим добро пролазе без посебне, циљно и наменски формализоване регулације, могло би се закључити да су непотребне – бар неке, и то прилично бројне – и економскополитичке интервенције које су са таквим регулативним захватима функционално комплементарне. Са мање ових интервенција смањио би се и број тих асиметрично генерисаних поремећаја који се више него лако изазивају а тако тешко и споро санирају.

<strong>9. 2. 1. 6. НАПОМЕНЕ О УЛОЗИ ДРЖАВЕ И ЊЕНОЈ ИНТЕРВЕНЦИЈИ</strong>

У претходним пододељцима расправљена је широка лепеза проблема у којима је држава била дотицана на различите начине и њена улога морала да се узима у обзир у већем броју широко издиференцираних контекста. Из свих тих разматрања везаних за државу искрсавају две кључне поставке у којима се Катић и његови истомишљеници принципијелно разликују од економиста либералне оријентације. Прва поставка тиче се улоге државе (и њене регулације којом је, према либералним (Л) гледиштима, и премрежила и спутала привреду) у генерисању кризе, при чему је по тврдњама и образлагањима либерала <i>држава својим делањем изазвала кризу</i>, док је у антилибералној (АЛ) оптици држава без улоге у генерисању кризе. Ту се код АЛ гледишта јавља једна логичка тешкоћа. АЛ кризу приписује неодмереној и претераној дерегулацији због које је криза настала услед инхерентне нестабилности тржишта и његових спонтаних дејстава. Но, дерегулација није процес који је могао да се одвија независно од државе. Држава доноси све одлуке које имају какве везе са регулативним устројствима у привреди; <i>она својим одлукама продукује и регулацију и дерегулацију</i>. По елементарној логици држава је одговорна и у једном и у другом случају. Евентуално преовладавање неолибералних идеја државу не може да апсолвира ни у једном од ова два супротно усмерена вида ниституционалног прилагођавања. Државу не може да оправда ни њено евентуално окупирање од стране моћних привредних и финансијских центара: држава која се на тај начин да окупирати није добра држава и прво што би морала да уради јесте смањење свог ангажовања у усмеравању привредних токова, а посебно у непосредном алоцирању ресурса и управљању средствима.

Друга важна тачка неслагања јесте у оцени деловања државе у ситуацији кад је криза већ узела маха. Треба ли држава да крене у <i>масивне</i> (а у неком смислу и <i>масовне</i> интервенције средствима пореских обвезника, односно путем задуживања чиме се њихове огромне обавезе само померају у будућност. Л нису склони да одобре да друштво као целина, путем пореза или великим јавним задуживањем, плаћа за грешке појединих привредних субјеката, међу којима су и огромне организације у реалном и финансијском сектору. Проблем постаје много сложенији ако их је на та хазардна понашања својим економскополитичким мерама и системским прилагођавањима на та вратоломна понашања навела држава. Привредни субјекти су већ развили лепу способност антиципирања државних потеза, па и њених промашаја, па на њима остаје део одговорности за пропуштање да се компензаторним и, опет, антиципативним политикама од државних недоследности заштите. Остаје ипак врло занимљиво и, колико је познато, сасвим непроучено принципијелно питање одговорности државе за хазардна понашања која је сама изазвала, па тако и њене обавезе да санира губитке у мери у којој су изазвани понашањима условјеним њеном (државном!) политиком. Но, независно од одговора на то питање, остају широка подручја ризичног понашање која нису економскополитички детерминисана, па остаје да у преовлађујућем степену последице и трошкове ризика сносе они који су у друштвеној подели рада на ту активност и оријентисани. Као што се по основу ризика остварују велики профити, исто тако имају да се сносе и губици јер су и они неодвојива саставница предузетништва и других облика пословног понашања. Сношење губитака део је пословне одговорнсоти и неопходна претпоставка рационалног односа према ризику на нивоу привредних актера.

АЛ има супротно становиште и цени да би штете од распламсавања кризе у случају да интервенција изостане биле веће од (на пореске обвезнике натоварених) трошкова њеног сузбијања. Л на то узвраћа да таква интервенција, све и кад би била тачна ова оцена о већим штетама у случају да се пусти да се криза на тржишту спонтано „истутњи“, производи морални хазард, што ће рећи да деформише будућа понашања привредних субјеката на начин који у неодређеној (неограниченој – ?) будућности изазива једнако неодређен (неограничен – ?) низ штета које далеко претежу нада  опортунитетним и директним трошковима спонтаног превазилажења кризе посредством тржишних интеракција.

Енглези кажу да је доказ колача у једењу. Овде треба погледати резултате улагања стотина милијарди долара у спасавање појединих организација од њихових сопствених грешака. О томе већ постоје поуздани истраживачки налази, чак и у домаћој литератури (Удовички 2013, посебно p. 44-50). Ако би неко рекао да та интервенција још није завршена и да те пакете од по 700 милијарди долара или њима сличне треба трпати у привреду све док криза не преокрене свој ток и почне да се губи са економске позорнице, то би се очигледно косило и са теоријским поставкама и са здравим разумом. А заговарање примене још једног ограниченог броја таквих пакета, сударило би се са дефицитима у нашем знању јер нико не би могао са довољно високом вероватноћом да установи да ће се успешно окончати то бацање средстава у јаму за коју није извесно да има дно. Тешко је поверовати да би се ико усудио да на томе инсистира, нешто тако радикално не би се, по свој прилици, осмелили да предложе ни најзанесенији приврженици парадигматске платформе АЛ.

Стога остаје да се сасвим једноставно и најнепосредније види однос користи и трошкова, односно улагања. Кад се рачуница докраја изведе у тој оптици, закључак је поразан: улагања су огромна, а резултата нема. Тај налаз је садржан у цитираном прилогу К. Удовички, али је за његову потврду најбоље цитирати самог Катића (2013, с. 177, 176): „...и после свих интервенција и потрошених... хиљада милијарди, незапосленост у највећем броју држава остаје на веома високом нивоу“, а поред тога, иако се „радило о континуираном, спектакуларном државном интервенционизму без преседана. Колико је тај интервенционизам делом неутралисао последице, толико је прикрио и стварну дубину кризе“. Ни на плану (не)запослености нема ништа о чему би вредело писати кући: „...И овако лоша слика је заправо још гора“, каже Катић (2013, с. 178). Једноставно речено, Катић је противречан: с једне стране, тврди да „није било дилеме да држава мора интервенисати“ (с. 171) и, макар и нетачно, да „у тренуцима избијања кризе сви постају кејнзијанци“, а с друге стране да сва та огромна улагања у сузбијање кризе или не дају никакве резултате или тек „делом неутрали/ше/ последице“. Следи да Катић заговара једну политику великих улагања без икаквих резултата.

Упркос Катићевој изјави да, кад ошине криза, сви постајемо кејнзијанци, тешко је бити, па ваљда чак и остати, кејнзијанац кад се заљуљао и на путу је да се потпуно извали основни стуб кејнзијанизма – мултипликатор. Пре свега, мултипликатор је тежак за економетријско оцењивање и емпиријски изведене оцене варирају у широким распонима. То је за економску политику крупан проблем пошто могућа грешка у оцени мултипликатора може довести до опасних заблуда и промашаја у фискалној политици. Испоставило се затим да он није исти у фазама полета и у интервалима економских рецесија односно криза. Једно вредно домаће истраживање (Петровић <i>et al</i>., 2014) открива да је то случај и код нас и да компликује економску политику у фазама и подухватима фискалне и укупне макроекономске консолидације. То повећава неизвесност у његовој процени али и баца сенку на фискалну политику: кад проценимо да би могла да продукује неке пожељне ефекте, мултипликатор може да нас заведе и да исход буде далеко од очекиваног. Уз све, многе од нас, укључујући и Катића (2013, с. 178), заводе изјаве о некаквом енергичном кресању јавних расхода, а стварност тече потпуно друкчијим смером: пораст количника јавног дуга и БДП, о чему уверљиво сведоче Катићеве табеле на сс. 173 и 179. јасно имплицира експанзивну фискалну политику и наставак државног харчења које је многе привреде и довело до колапса.

Мултипликатори су иначе велики извор недоумица, неретко и заблуда, а потом и погрешних потеза и нетачних оцена и у фискалној и у монетарној политици. Кад су већ асиметрични, било би пожељно да буду високи у ситуацијама у којима треба подстаћи раст БДП, а ниски кад смањивањем јавних издатака треба консолидовати јавне финансије и привреду у целини. То нажалост није случај и, као што се да разабрати из изјава нашег Фискалног савета, посебно забрињава што би у спровођењу програма санације буџета и смиривања јавног дуга могло да се испостави да је „низлазни“ (<i>downward</i>) мултипликатор већи од „узлазног“. Тад бисмо, кад се крене у прилагођавање буџетских издатака фискалним приходима, заиста сви могли да постанемо кејнзијанци у покушајима да се некако снађемо пред тешко разрешивим проблемом: како уштедети онолико колико неимаштина налаже а не сурвати привреду у понор великих негативних стопа раста. Но, то ренегатско отпадништво не би помогло: стање је такво да се простор за кејнзијанску економску политику истопио: експанзија је немогућа јер нема (више) из чега да се финансира, а кресање расхода није ствар никаквог економско-политичког одлучивања него голих билансних нужности. Тамо где се директно удари у билансна ограничења, потези су изнуђени, а тамо где се маневарски простор сведе на свега једну (чемерну!) опцију, економска политика фактички престаје.

<img class=" size-full wp-image-7158" style="margin: 5px 0px;" src="https://standard.rs/wp-content/uploads/2015/02/srbijaprivreda.jpg" alt="srbijaprivreda" width="927" height="616" />Драстично смањени монетарни мултипликатори (дефинисаних као количници новчане масе у некој од алтернативних варијаната и примарног новца) загорчавају живот економској политици у добром броју развијених земаља, укључујући САД, јер, ма колико да је експанзивна, политика централне банке не даје резултате. Количина примарног новца – <i>high powered money</i>) силно се повећава, али се то не испољава у одговарајућем расту М1 и других аналогних монетарних агрегата. Занимљиво је да је иста појава дошла до пуног изражаја, а и оставила свој дубоки печат, током Велике економске кризе 1929-33: супротно безмало општеприхваћеном веровању да је монетарна политика била прекомерно рестриктивна и била најодговорнија за невиђено продубљивање кризе, Федералне резерве су заправо енергично и убрзано креирале примарни новац, али су пословне банке биле паралисане неизвесношћу и процес монетарне мултипликације је малтене заустављен (в. <i>Blanchard 2006/1997/, p. 478-9</i>).

Проблем је на другој страни: пренагљена, нервозна и стратешки неосмишљена фискална политика, а посебно раст јавног дуга као њен важан аспект и резултат, створила је толику неизвесност да је мало субјеката који су спремни да се одваже на неке веће пословне подухвате. Пословне банке су пуне новца, располаже се идејама и пројектима, али улагања нема: нити се фирме у реалном сектору засада не усуђују да траже зајмове нити су банке вољне да их одобравају. Засад им је боље да велике резерве држе у централној банци, макар да је референтна каматна стопа дословно мизерна. У низу својих написа С. Ханке истиче да је свему томе допринео и фабулозни Базел III, који је јако повећао прописану капиталну базу пословних банака, па много мањи део прикупљених депозита (мањи него што је био случај у претходној регулативи) могу да пласирају кроз инвестиционе и друге кредите све и кад би за такву експанзију биле и расположене. Поука за укупну економску политику, која би истовремено могла да буде и повод за озбиљно размишљање и далекосежно ревидирање лако даваних препорука, јасна је и кратка. Коња и овога пута можеш довести до воде али га не можеш натерати да пије: уместо директних интервенција у виду харчења огромних сума јавног новца и очекивања да би тако, безмало грубом силом и у <i>о рук</i> стилу, привреда могла да се упути путањом пропулзивног и одрживог раста, економска политика треба да осигура повољно окружење, стабилне институције и висок степен предвидивости чинилаца преко којих се пословни свет оријентише у својим инвестиционим и текућим одлукама.

Упркос спорадичним изјавама изолованих пословних људи како их тобоже повећање пореза не деморалише нити их обесхрабрује у инвестирању (Катић 2013, с. 181), зна се да привреда као целина реагује сасвим предвидиво и на начин који је добро познат. Ни масовним манифестацијама не треба увек веровати, а изјавама појединаца – никад, бар не без озбиљних провера. Не само што текуће промене пореских параметара утичу на инвестиције, него улагања бивају дестимулисана и у случају честих промена ових параметара и недовољно предвидивих заокрета у фискалној политици. Учестале и непредвидиве промене генеришу и увећавају неизвесност, а мало је чинилаца који су толико дестимулативни за привредни живот као што је институционално креирана и економско-политички увећавана неизвесност. Слични су и ефекти превеликог и, особито, нагло нараслог јавног дуга: он генерише очекивања будућег повећавања фискалних терета, а на улагања неповољно утичу не само фактичка него чак и очекивана повећања пореских оптерећења. А кад је реч о страним улагачима, који бројем и масом нису баш занемарљиви, њих брине и могућа девизна неликвидност изразито презадужене државе, јер може постати немогућа репатријација профита и евентуално главнице. Свет привређивања и улагања, наиме, изложен је неизвесности по толико других, објективно датих основа, да управљачки генерисана неизвесност представља праву пошаст и најјаснији знак и учинак лоше вођене економске политике.

<strong>9. 2. 1. 7. КРИЗА КАО ШАНСА ЗА ОБНОВУ ДИРИЖИЗМА: ОГРАНИЧЕН ДОМЕТ И КРАТАК ХОРИЗОНТ</strong>

Уз све, директне кејнзијанске мере, које иницијативу за разне облике трошења стављају на државу уместо на привредне субјекте који за своје одлуке ризик сносе и одговарају сопственим средствима, непосредно утичу само на агрегатну тражњу, али ту остаје још један корак, који се узима здраво за готово. а то је да ће на тај пораст тражње понуда одговорити поуздано и аутоматски. Овдашња искуства под озбиљан знак питања стављају и тај „чланак вере“. Удовички (2014) је у једном скорашњем тексту анализирала баш тај пропуштени а имплицирани корак и констатовала да се повећања агрегатне тражње добрим, заправо претежним, делом преливају у увоз. Кад се узму у обзир све релеванте карике у том ланцу међудејстава, мултипликатор „слабо“ делује узводно кад је то пожељно, а знатно снажније делује низводно кад је то још један извор макроекономских хазарда.

Често се заборавља једна важна а истински очигледна чињеница: чак и кад уследи очекивано и добродошло позитивно реаговање понуде, оно може да буде само ограниченог домета и кратковеко. На повећавање тражње понуда ће реаговати само док постоје резерве неискоришћених, тј. неупослених фактора производње, а кад се те резерве исцрпе – очигледно је у питању догледна будућност – једини извор и начин повећавања понуде је повећавање количина фактора производње и, знатно више од тога, технички напредак. За овај други, трајан и трајно одржив механизам и вид повећавања понуде битна је не нека непосредна манипулација мерама макроекономске политике, тј. не кејнзијанска политика државног трошења и непосредних захвата у мобилизацију ресурса, него рафинирана и добро изнијансирана <i>микроекономска политика</i>. Само политика систематског неговања пословне климе – уз заштиту власништва и дословно спровођење финансијске дисциплине на линији заштите уговора – може ослободити и стимулисати привредне субјекте наводећи их да масовно и континуирано <i>сопствена средства</i> улажу у опције које сами, уз ослонац на знање какво је у децентрализованом амбијенту само њима доступно, оцене као изгледне и довољно атрактивне у односу на расположиве алтернативе. По самој својој суштини кејнзијанска политика је политика гашења рецесионих односно кризних „пожара“, то је политика кратког рока и скучених хоризоната; трајна консолидација привреде и њено оспособљавање за одржив раст може да се ослони само на микроекономски постављену политику неговања и беспрекидног побољшавања пословне климе. У дужој временској перспективи држава не треба, а ваљда и не може, да рачуна с тим да сама алоцира ресурсе и управља средствима, него да осигура повољне услове – и да их трајно одржава – у којима ће <strong><i>други</i></strong> ресурсе ефикасно алоцирати и свеколиким средствима целисходно управљати.

У Катићевим текстовима много је тога што је маштовито презентирано и заиста инспиративно за читање. Ту свакако спада и његових 10 поука (Катић 2013, сс. 183-5), које извлачи као резиме и ударне поенте претходног текста. Катићева креативност и велика умешност у изведби ефектних закључака чине га занимљивим, па и корисним независно од тога слаже ли се читалац с њим или не. Неки снажно поентирани закључци извор су нових увида и занимљивих идеја, али истовремено и повод за постављање додатних, чак полемички интонираних питања. Тако он у „поукама“ 4 и 5 на с. 184 јаким изразима и убедљивим пратећим аргументима упозорава на велику опасност трајнијег одржавања домаће апсорпције изнад вредности расположивог БДП. Вишак трошења преко онога што је земља произвела сигуран је рецепт за упадање у дубоке, тешко решиве кризе, особито ако се тај вишак финансира државним задуживањем и, још више, ако је то спољни дуг деноминиран у страној валути. Лепо је да се у његовом тексту нађу и такве оцене и тачни и значајни увиди. Но како онда може да се са толико жестине залаже за политику кејнзијанске експанзије и да се са толико јеткости изјашњава против програма штедње („кресања“ јавних издатака) кад је то само најнормалније враћање трошења у оквире расположивог производа, оквире које у начелу није ни требало прелазити. Политика кејнзијанске експанзије, која је код њега, додуше, више имплицитно садржана него што је експлицитно формулисана („сви постају кејнзијанци“, 2013, с. 186), подразумева баш оно што он истиче као макроекономски најхазардније: ескалацију јавног дуга, и то махом у страној валути. Још једна велика противречност у његовом размишљању.

О његовом кејнзијански заснованом форсирању државе говори и лекција 10, где славодобитно истиче како у кризним временима васкрсава вера у државу и она опет креће у свој жестоки дирижизам. Тон којим Катић говори о том новом етатистичком валу не оставља сумњу у то да је он њиме одушевљен. Свој афирмативан однос према државном уплитању у привреду формулисао је тако да ће му понеки читалац поверовати као да држава сама генерише доходак са којим ће интервенисати. Но производњом се не бави ниједна држава <i>као држава</i> и средства са којима ће интервенисати мора (принудно) да узме од оних који су их створили. При том – нека се то и овде понови – дестимулише и оне од којих узима и оне које тим средствима подржава.

Да ствар буде гора, то што држава испоручује јако је <i>видљиво</i> и у видно поље јавности упада сада, док су трошкови тога што друштву успева да понуди <i>невидљиви</i>, претежним делом <i>у виду опортунитетних трошкова</i> мерених оним што би са истим средствима постигао приватни сектор и, уз све, <i>померени у даљу будућност</i>, неретко на плећа будућих нараштаја. О томе треба ли држава да ускаче кад се појави криза (без обзира на то да ли ју је сама изазвала или не) бесниће контроверзе док је државе и економске науке; но, они што тако неограничено верују у државу не треба да забораве да у науци постоји јака струја мишљења, линија резоновања која кулминира закључком да држава таквим уплитањем од <i>зла</i> прави <i>горе</i>. Независно од тога што трошкови који представљају материјални супстрат тога горе могу знатно да буду померени у будућност и, као и све што је временски удаљено, да буду мање видљиви и далеко мање озбиљно да буду узети у обзир.

Нека буде додато и то да Катићев (2013, с. 185) одушевљени кликтај да „<i>вера </i>(подвукао Љ. М.) у државу доживљава своју ренесансу“ не треба да се схвати као назнака или чак доказ да је тај повратак <i>вере</i> у неком смислу друштвено рационалан или добар за заједницу. Познато је да у тешким временима међу појединцима расте поверење и нада у беле магове, па, дакако, на следи да они и објективно могу на неки начин да помогну. Пре петнаестак година једном анкетом откривено је да нешто испод 50 одсто одраслог становништва на Филипинима <i>верује</i> у Деда Мраза, па из тога свакако не следи да га треба узети заозбиљно.

Од државе се често траже учинци које она на прави начин не може да испоручи. Финансирање онога што се од државе тражи као интервенција и перформанса одувек је била слаба страна свих струја и подваријанти кејнијанског приступа економској политици, од самог Кејнза надаље. Изгледа да су једно време развијане анализе и грађене особене теорије које су имплицирале да би замах тражње изазван повећаним државним трошењем толико покренуо и у брзом ритму раста одржао понуду да би резултујући пораст реалног БДП-а, уз остало, генерисао такве додатне фискалне приходе који би покрили иницијална државна улагања, па би неки нето вишак у виду својеврсне макроекономске „зараде“ још и остао. Та химера је одавно већ ствар неповратне прошлости. Нове вредности стварају само пословне фирме и од њих склопљене и са њима повезане организације, а држава својим директним интервенцијама, посебно ако су крупне као што по правилу јесу, може само да им поремети мотивациону структуру и да их потисне у позицију у којој ће производити <i>мање</i>, и то мање тражена па тако и мање вредна добра. <i>Perpetuum mobile</i>, који се темељио на финансијској самопокривености државне интервенције, није прорадио нити је то могао да учини.

Остају алтернативни, нипошто „самопокривајући“ извори финансирања: задуживање, штампање новца и евентуална продаја државне имовине. Ова трећа опција је ограничена онолико колико је ограничено и само економско богатство које се затекне у поседу државе. Остају прве две опције од којих свака на свој начин баца густу и тешку сенку на економску будућност заједнице. Поврх тога, свака од тих опција генерише велику и погубну неизвесност, и то опет свака кроз засебне, специфичношћу њиховог диференцираног деловања опредељене механизме. А неизвесност тешко притиска, у ствари сурово ограничава и гуши привредну активност. Ако би непосредна државна интервенција неке трајније учинке и успевала да продукује, било би то у негативном смислу (далеко) више него компензирано штетама које би резултовале из неизвесношћу изазване знатне парализе привредног живота.

У свом напору да покрене привредни живот, држава не само што се задужује или посеже за инфлаторним финансирањем да би интензивирала своје трошење, него креира и програме обимних будућих давања како би разне категорије друштвених актера подстакла на <i>садашње</i> акције. Илустративни пример било би одобравање неких права запосленима у америчкој државној управи, нпр. неких пензијских бенефиција, које ће морати да се сервисирају тек у будућности. Или покретање великих програма здравствене заштите (најпре <i>Medicare</i> и <i>Medicaid</i> а потом најновији, свеобухватан а неподношљиво скуп, покренут за Обамине администрације и подругљиво назван <i>Obamacare</i>), чији ће пуни трошкови оптеретити низ будућих периода, и то са типичним растућим износима у времену. За ту врсту државне преваре, инспирисане жељом да се на брзу руку поправи слика текуће привредне ситуације, макар и по цену вишеструко већих издатака у будућности, скован је и технички термин: <i>unfunded liabilities (Browning 2008, p. 122</i>).

Катић (2013, с. 175-9) је уложио приличан напор да докаже да су неке кризом захваћене земље имале мале количнике јавног дуга и БДП. Тиме се хтело показати да задуживање држава није узрочник кризе. То баш и није требало доказивати јер држава, поред неразборитог задуживања, има још много начина да произведе кризу (в. пододељак 9.2.1.5). Необична је констатација (с. 179) да „упркос резању јавне потрошње... јавни дугови (у односу на БДП) и даље расту“. Биће да то резање није било особито радикално. Тај не баш типичан феномен може да се јави под утицајем два различита чиниоца. Једно је да јавни приходи опадају у маси знатно више од смањивања јавне потрошње, што не изгледа да је био чест случај иако прилике варирају од земље до земље у прилично широком распону. Други разлог могли би да буду трошкови камата, при чему би каматна стопа морала да буде већа од стопе раста БДП. Наравно, и комбинација ова два фактора могла би да произведе посматрани феномен. Ту се нашло (с. 175) и једно неприкладно питање: „зашто државе са највећом јавном потрошњом немају и највеће јавне дугове?“. Фер однос захтева да се то питање протумачи тако да се односи на одговарајуће количнике обеју ових величина и релевантног БДП-а по земљама, јер би величина земље и размере привреде у тај „поредак“ унеле извесну збрку. Одговор на питање је ипак елементаран: количник дуга и БДП-а не зависи само од количника јавне потрошње и БДП-а него и од пратећих фискалних прихода. Лако је замислити земљу са огромном јавном потрошњом па да нема никакав дуг, или да чак финансира друге државе, ако су порески и други јавни приходи још већи од јавних издатака.

С друге стране, ипак је помало варљив исказ по коме висока јавна потрошња не мора да изазове финансијску кризу уколико је покривена довољним пореским приходима. Уравнотеженост вискоких расхода одговарајућим јавним приходима не може изазвати кризу само посредством јавног дуга, али може на друге начине. Тамо где су високи и јавни приходи и јавни расходи превелика је и неодмерена прерасподела, производни доприноси знатно су одвојени од релевантних награда у процесу расподеле, а такво подривање мотивационе структуре, удаљавање од награђивања сходно широко схваћеним економским доприносима, може друштво на дужи рок да увуче у тешко излечиву бољку секуларне стагнације па и инволуције. А нека у вези са лекцијом 4 на 184. страни буде додато да је Катић свакако у праву кад каже да је дуг формиран у односима с иностранством и деноминиран у страној валути свакако штетнији као потенцијални детонатор кризе од дуга исте величине у домаћој валути. Но ни овај други не треба потцењивати: он генерише антиципације о нужном порасту будућих пореских оптерећења и ствара неизвесност у привредним односима и трансакцијама. И неизвесност и неповољне антиципације велики су удар на привредни раст, и то не само будући него и текући. То су чиниоци кварења пословног амбијента које може да паралише привреду и помери је далеко испод нивоа иначе објективно доступних перформанси.
<p style="text-align: center;" align="center"><strong>* * *</strong></p>
Катића сматрам најбоље обавештеним и теоријски и аналитички најспремнијим делатником у групи домаћих антилиберала. Зато је његовим гледиштима, теоријским извођењима и анализама овде посвећено далеко највише простора. У мери у којој је успешно критикован, па на широком подручју и демантован, сам Катић, скоро да би могло да се каже да су оповргнути и сви овдашњи антилиберали. Нека исцрпнија критика њихових налаза не би у том случају ни била потребна. Доиста, њиховим гледиштима биће овде посвећено далеко мање простора. За такво опредељење постоји о допунски важан разлог. Са свим осталим припадницима АЛ из економске бранше имао сам прилично опширне па и временски довољно протегнуте полемике. Побијање већине њихових гледишта значило би понављање већ реченог. Катић је и у том погледу изузетак. Ово је прва полемика заподевена са њим; простор за образлагање разлика у гледиштима и закључним поентама у овом случају далеко је шири.

<strong>________________</strong>

<strong>Напомена аутора:</strong>

[1] И овога пута аутор са задовољством саопштава да је сарадник Института за стратегијске студије и развој „Петар Карић“ Алфа универзитета у Новом Београду. То је прави, како би рекао песник, завичај неге у коме је лепо проводити време независно од тога шта (има да) се ради; овде је чак и писање, тај неизбежни кулук одговорних људи, посао који тече глатко и без већег напора. Неизбежни Милија Михаиловић, тај узор писмености кога познаваоци лакше препознају од осталих, и овога пута много је допринео стилском дотеривању, али и сугестијама за интервенције суштинског карактера, у завршном обликовању овог текста. Као добар пријатељ, Михаиловић би прихватио одговорност за много тога што је преживело наше корекције а није задовољавајуће, али та алтернатива није на располагању, па поменута одговорност за оно што није испало како треба ипак остаје на аутору.

<strong>___________________</strong>

<strong>* Напомена Н. Катића:</strong>

Ако се читаоци сећају, на блогу сам објавио текст под насловом <strong><a href="https://nkatic.wordpress.com/2014/12/15/srpska-ekonomska-drama-i-intelektualni-eskapizam/" target="_blank" rel="noopener">Српска економска драма и интелектуални ескапизам</a></strong>. Текст је написан за научни скуп који ће се одржати у Београду 20. 03. 2015.

Један од текстова који су такође припремљени за скуп је и текст господина Љубомира Маџара, под насловом <i>Мој обрачун с њима</i>. У свом тексту се господин Маџар директно бави и ставовима неких неистомишљеника, па тако и мојим ставовима.

Од господина Маџара сам добио сагласност да део његовог текста који се односи на мене могу објавити на блогу. (Тај део текста овом приликом НС је пренео са блога Н. Катића, пласирајући га на оовм месту под насловом <i>Мој обрачун с њима или против Небојше Катића; прим НС)</i>

Ја сам свој раније написани текст за научни скуп допунио освртом на критику господина Маџара.Тај текст, под насловом <i>Post Scriptum о „нашим научним споровима“</i>, читалац може наћи под линком <strong><em><a href="https://nkatic.files.wordpress.com/2015/01/post-scriptum-o-nasim-naucnim-sporovima.pdf" target="_blank" rel="noopener">Post scriptum o nasim naucnim sporovima</a></em></strong>. (Овом приликом поменути текст је на порталу Нови Стандард објављен под насловом <i>Пost scriptum о „нашим научним споровима“ или одговор Љубомиру Маџару</i>;<i> </i>прим НС.)

Интегрална верзија мог текста (основни текст и <i>Post Scriptum</i>) је под линком <strong><em><a href="https://nkatic.files.wordpress.com/2015/01/srpska-ekonomska-drama-i-intelektualni-eskapizam.pdf" target="_blank" rel="noopener">Српска економска драма и интелектуални ескапизам</a></em></strong>.

У свом прилогу сам се реферисао и на неке делове текста господина Маџара иако они нису у оквиру дела који се односи на мене. Мислим да у том цитирању нисам прекршио ни једно правило коректног цитирања.

<strong>____________</strong>

<strong>** Напомена НС:</strong>

Полемика између Набојше Катића и Љубомора Маџара, својим језиком и аргументацијом, можда би више одговарала неком научном часопису него <i>Новом Стандарду</i>, који гаји популарнији израз. Па ипак, свесни да ова полемика можда неће имати онај број читалаца као „лакши“ текстови на НС, одлучили смо да је пренесемо.

Најважнији разлог за то је да је реч о теми која ће, наше је скромно мишљење, обележити будућност јавног дискурса у Србији као једна од најважнијих. Реч је о дискусији о постулатима (нео)либералне економске идеје, који су у српском јавном простору после кризе 2008. године оспоравани веома ретко, спорадично, и уз, генерално гледано, приличан отклон великих медија према тој врсти критике. Уследила је „офанзива“ (нео)либералних економиста. Упркос томе што су многи од њих учествовали последњих година у писању економских закона у Србији, што су држали бројна саветничка, па и министарска места и што су им медији били несразмерно више отворени него њиховим опонентима, њихова централна теза била је да тај тип економске идеје никад није примењен у Србији, па самим тим није ни могао да буде компромитован унутар њене данашње невеселе економске слике. Тој тези супротставили су се пре свих Небојша Катић и Јован Душанић. Текст Љубомира Маџара можда је први покушај стварног прихватања полемике у крилу заговорника (нео)либералне доктрине и утолико може имати прекретнички значај, као и одговор Небојше Катића.

На крају, можда ће ова полемика о најважнијем економском питању, које деценију и по мучи Србију, бити значајна и по томе што ће отворити велику размену мишљења и о осталим најважнијим државним и националним питањима, без чега Србија неће моћи да се извуче из погубне економско-политичке спирале у којој се налази. (Ж. Ц.)

&nbsp;

<strong><a href="https://nkatic.files.wordpress.com/2015/01/madzar_o_katicu.pdf" target="_blank" rel="noopener">Блог Небојше Катића</a></strong>

&nbsp;